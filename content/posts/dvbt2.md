---
title: "Cosa succederà al digitale terrestre nel 2022"
slug: digitale-terrestre-2022
date: 2019-11-17T20:23:57+01:00
lastmod: 2019-11-17T20:23:57+01:00
authors: [Matteo]
description: ""
categories: []
hidden: true
---

A partire dal 1° luglio 2022, parte delle **frequenze**[^freq] attualmente in uso dalla televisione digitale terrestre sarà **ridestinata alla telefonia mobile, in particolare al 5G**.

[^freq]: La banda in questione è quella tra i 694 e 790 MHz.

La liberazione delle frequenze sarà accompagnata da due cambiamenti importanti nel sistema di diffusione del segnale televisivo, necessari per poter offrire gli stessi canali con una disponibilità inferiore di frequenze.

La transizione si articolerà in due fasi:[^mise]

- un **periodo transitorio tra il 1° settembre 2021 e il 20 giugno 2022**, durante il quale sarà disposto il cambio del formato di codifica video dei canali tv (da MPEG-2 a H.264);

- il passaggio al sistema di trasmissione **DVB-T2 tra il 21 e il 30 giugno 2022**, opzionalmente con il cambio di formato video in HEVC/H.265.

Si tratta di due modifiche di portate ben diverse, e come vedremo si stima che solo la seconda richiederà a un numero rilevante di famiglie di acquistare un decoder o una tv nel 2022. Porterà invece benefici in termini di qualità del servizio, tra cui una maggiore **diffusione dei canali HD e la possibilità di inserire canali UHD/4K**.

{{% warn %}}
⚠ Chi sostiene che dal 2021 o 2022 sarà necessario cambiare tutti i decoder o tutte le tv **diffonde informazioni errate che non trovano riscontro nella realtà**.
{{% /warn %}}

Vediamo più nello specifico che cosa comporteranno le due transizioni.

{{< toc >}}

## Il periodo transitorio (2021-2022)

In questo periodo avverrà il cambio del **formato di compressione video** dei canali tv. Si passerà dall'attuale MPEG-2 **al formato di codifica H.264** (chiamato anche AVC o MPEG-4 Part 10).

Si tratta di un formato già molto diffuso, standardizzato nel 2003 e **già supportato dalla stragrande maggioranza delle tv** nelle case italiane. Tutte le tv vendute nell'ultima decina di anni supportano H.264. Inoltre, i **canali in HD** sul digitale terrestre **trasmettono già ora in H.264** (ad esempio i canali tra le LCN 501 e 509), per cui chi riesce a vedere i canali HD ora non avrà problemi.

H.264 consente di trasmettere con la stessa qualità di MPEG-2 (il vecchio formato) utilizzando circa la **metà della capacità trasmissiva**.

Secondo una stima di Auditel/FUB, in uno scenario di ricambio naturale delle tv, a settembre 2021 solo il 5,5% delle famiglie si troverà nella situazione di non poter vedere canali in H.264, mentre con gli incentivi economici la percentuale tenderà a zero.[^auditel]

Il passaggio a H.264 avverrà in momenti diversi per le tv nazionali e locali:

- **tv nazionali** (Rai, Mediaset, La7, ecc.): contemporaneamente il **1° settembre 2021**;

- **tv locali**: in periodi diversi a seconda dell'area geografica, come da tabella 4 a pagina 19 [qua](https://www.mise.gov.it/images/stories/documenti/dm%20calendario%20rilascio%20banda%20700%20MHz%20con%20estremi%20reg%20CdC.pdf).

{{% green %}}
###### E il formato HEVC?

Il formato H.265 o HEVC permette di ottenere la stessa qualità di H.264 utilizzando circa il 50% dei dati. È tuttavia ancora scarsamente diffuso sulle tv (nonostante l'obbligo sulle nuove vendite) e **non è quindi stato disposto l'obbligo di utilizzarlo**.

Le singole emittenti possono scegliere di adottare HEVC se lo ritengono opportuno, a partire da settembre 2021 (fanno eccezione alcuni canali Rai, per cui c'è l'obbligo di usare H.264).
{{% /green %}}

## Il passaggio a DVB-T2 (giugno 2022)

Nell'ultima settimana di **giugno 2022** è disposto il **passaggio definitivo** allo standard di trasmissione **DVB-T2**. Attualmente è invece in uso DVB-T, che risale al 1997 e sta diventando obsoleto.

A parità di frequenze, DVB-T2 permette di avere una maggiore capacità tramissiva (e va considerato che ci sarà una riduzione delle frequenze disponibili). Consentirà ad esempio di **trasmettere più canali in HD (senza le versioni SD) e di inserire anche canali UHD/4K**, ipotesi che la Rai sta studiando.

{{% green %}}
**Tutte le tv in vendita in Italia dal 1° gennaio 2017 supportano obbligatoriamente DVB-T2 e il formato di codifica HEVC** (D.L. 192 / 2014).

Per le tv vendute prima del 2017 la situazione potrebbe essere diversa, ed è quindi opportuno verificare le specifiche del modello.
{{% /green %}}

Secondo un'indagine Auditel/FUB, a settembre 2021 (quindi 10 mesi prima della transizione) la percentuale di famiglie senza possibilità di ricevere il DVB-T2 sarà del 48,4% nello scenario di ricambio naturale, oppure del 29,9% considerando gli incentivi economici.[^auditel]

Chi non si adeguerà in tempo dovrà acquistare un decoder per poter continuare a ricevere il segnale (il costo base di un decoder è di circa 30 €).

{{% warn %}}
⚠ È facoltà delle singole emittenti anticipare la transizione al DVB-T2 al periodo transitorio, quindi tra il 1° settembre 2021 e giugno 2022. Queste iniziative devono essere opportunamente comunicate agli utenti (DM 19 giugno 2019, art. 6, comma 5).
{{% /warn %}}

Per quanto riguarda la **Rai**, gli scenari in considerazione sono illustrati nell'immagine seguente, e prevedono **diverse combinazioni di DVB-T e DVB-T2** con relativi vantaggi e svantaggi. Si ipotizzano: l'aumento del numero di **canali in HD**, la rimozione dei canali SD e l'**inserimento di un canale UHD/4K**. Non è invece ancora chiaro se sarà necessario l'uso di HEVC.

{{% fig src="/images/scenari-rai.png" caption="Fonte: Digital Forum" %}}

## Gli incentivi per l'acquisto di decoder e tv

{{% green %}}
Questa sezione sarà aggiornata in seguito alla pubblicazione del decreto che istituisce i contributi economici.
{{% /green %}}

[^mise]: https://www.mise.gov.it/images/stories/documenti/dm%20calendario%20rilascio%20banda%20700%20MHz%20con%20estremi%20reg%20CdC.pdf
[^auditel]: https://www.mise.gov.it/images/stories/documenti/Report-scenari-diffusione-TV-marzo-2019.pdf
